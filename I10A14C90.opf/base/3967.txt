Abhidharma Samuccaya of Asanga
II. satyaviniścayo nāma dvitīyaḥ samuccayaḥ
karma katamat | cetanākarma cetayitvā ca karma saṃkṣiptaṃ karmalakṣaṇam1 ||api khalu pañcavidhaṃ karma | upalabdhikarma kāritrakarma vyavasāyakarma pariṇatikarma prāptikarma ca |asmiṃs tv arthe yadbhūyasā vyavasāyakarmābhipretam ||
cetanākarma katamat | cittābhisaṃskāro manaskarma | puṇyam apuṇyam āniṃjyaṃ ca ||cetayitvā karma katamat | kāyakarma vākkarma manaskarma ca ||tāni punaḥ kāyavāṅmanaskarmāṇi kuśalāny akuśalāni ca |akuśalāni daśākuśalāḥ karmapathāḥ | tadyathā prāṇātipāto ’dattādānaṃ kāmamithyācāro mṛṣāvādaḥ paiśunyaṃ pāruṣyaṃ saṃbhinnapralāpo ’bhidhyā vyāpādo mithyādṛṣṭiś ca |kuśalāni daśa kuśalāḥ karmapathāḥ | tadyathā prāṇātipātād viratir yāvad saṃbhinnapralāpād viratir anabhidhyāvyāpādaḥ samyagdṛṣṭiś ca ||prāṇātipātādīnāṃ lakṣaṇaṃ vastuta āśayataḥ prayogataḥ kleśato niṣṭhāgamanataś cāpi veditavyam ||yad uktaṃ saṃcetanīyaṃ karmeti | tatra katamā saṃcetanīyatā |
parājñaptisaṃcetanīyatā parasaṃjñaptisaṃcetanīyatāvijñāyasaṃcetanīyatā mūlābhiniveśasaṃcetanīyatā viparyāsasaṃcetanīyatā ca |tatra mūlābhiniveśasaṃcetanīyasya viparyāsasaṃcetanīyasya ca karmaṇaḥ kṛtasyopacitasya vipāko nāpratisaṃvedanīyaḥ | kṛtakriyā karmaṇaḥ samudācāraḥ | upacayo vāsanāvṛddhiḥ ||yad uktaṃ niyatavedanīyaṃ karma iti | tatra niyamaḥ katamaḥ |
karmakriyāniyamo vipākapratisaṃvedanāniyamo ’vasthāniyamaś ca ||
tatra daśānām akuśalānāṃ karmapathānāṃ vipākaphalam apāyeṣu |niṣyandaphalaṃ manuṣyeṣu pratyekam ānurūpyeṇātmabhāvaparigrahavipattiḥ |adhipatiphalaṃ pratyekam ānurupyeṇaiva bāhyabhāvāvipattiḥ |tac ca yathāsūtram |daśānāṃ kuśalānāṃ karmapathānāṃ vipākaphalaṃ devamanuṣyeṣu |niṣyandaphalaṃ teṣv eva pratyekam ānurūpyeṇātmabhāvaparigrahasaṃpattiḥ ||adhipatiphalaṃ teṣv eva pratyekam ānurūpyeṇa bāhyānāṃ bhāvānāṃ saṃpattiḥ ||kuśalākuśalasya karmaṇaḥ sugatidurgatyor upapattyākṣepaṇam paripūraṇaṃ ca karma veditavyam |ākṣepaṇaṃ yena vipākam ākṣipati |paripūraṇaṃ yenopapanna iṣṭāniṣṭam pratisaṃvedayate |
asty karmaikena karmaṇā ekam ātmabhāvam ākṣipati | asty karmaikena karmaṇānekam ātmabhāvam ākṣipati | asty karmānekena karmaṇaikam ātmabhāvam ākṣipati | asty karmānekena karmaṇānekam ātmabhāvam ākṣipati ||bahukarmasamanvāgataḥ sattvaḥ kathaṃ krameṇa vipākaphalaṃ pratisaṃvedayati |tatra yad gurutaraṃ tad ādau vipacyate | yad vā maraṇakāle abhimukhībhūtam | yad vābhyastam | yad vā prathamaṃ samācaritam tad ādāv eva vipacyate ||yad uktaṃ puṇyam karmāpuṇyam karmāniṃjyaṃ karma iti |tatra puṇyaṃ katamat | yat kāmapratisaṃyuktaṃ kuśalaṃ |apuṇyaṃ katamat | yad akuśalaṃ |āniṃjyaṃ karma katamat | yad rūpārūpyapratisaṃyuktaṃ kuśalaṃ ||yad uktam avidyāpratyayāḥ saṃskārāḥ puṇyā apuṇyā āniṃjyāś ceti |tatra kathaṃ puṇyāpuṇyā āniṃjyāś ca saṃskārā avidyāpratyayāḥ saṃbhavanti |
dvividhaḥ saṃmohaḥ | phalavipākasaṃmohas tattvārthasaṃmohaś ca |phalavipākasaṃmūḍhasyāpuṇyāḥ saṃskārāḥ saṃbhavanti tattvārthasaṃmūḍhasya puṇyāniṃjyāḥ |
prāṇātipātasya lobhadveṣamohaiḥ prayogaḥ | dveṣeṇa niṣṭhā | yathā prāṇātipātasyaivam paruṣavāgvyāpādayor api |adattādānasya lobhadveṣamohaiḥ prayogaḥ | lobhena niṣṭhā | yathādattādānasyaivaṃ kāmamithyācārābhidhyayoḥ |mṛṣāvādasya lobhadveṣamohaiḥ prayogaḥ | trayaṇām anyatamena niṣṭhā | yathā mṛṣavādasyaivaṃ saṃbhinnapralāpapiśunavācoḥ |mithyādṛṣṭer lobhadveṣamohaiḥ prayogaḥ | mohena niṣṭhā |
sādhāraṇaṃ karmety apy uktaṃ asādharaṇaṃ karmety apy uktaṃ balavat karmety apy uktaṃ durbalaṃ karmety apy uktaṃ |sādhāraṇaṃ katamat | yad bhājanalokavibhājakam |asādhāraṇaṃ katamat | yat sattvalokavibhājakam |api khalv asti sattvānām anyonyādhipateyaṃ karma | yenānyonyādhipateyāḥ sattvāḥ proktāḥ | tathā hi sulabhaḥ sa sattvo yasya tadanyasattvānyonyadarśanādyupabhogo na bhavet |balavat karma katamat | pratipakṣabalikasya pudgalasya yat saṃcetanīyam akuśalaṃ karma tat pratipakṣabalādhānena yan narakavedanīyaṃ tad dṛṣṭadharmavedanīyaṃ bhavati, yad vā dṛṣṭadharmavedanīyaṃ tad avedanīyam bhavati |yena prātipakṣikaṃ karma sarvaṃ ca kuśalaṃ karma saṃcetanīyaṃ balavat |etat samdhāyoktaṃ bhagavatā | āryaśrāvakasya subhāvitāpramāṇavipulacittasya yat pramāṇakṛtaṃ karma, na sa tena nīyate, na tat tatrāvastiṣṭhate, na sa tena saṃkhyāṃ gacchatīti |yad api pratipakṣadurbalasya pudgalasya saṃcetanīyaṃ kuśalaṃ karma yac ca niyatavipākam saṃcetanīyaṃ karma aprahīṇaṃ aparijñātam tad balavat | ayam atrābhisaṃdhiḥ |api khalu kāmapratisaṃyuktam akuśalaṃ yad api pūrvābhyastaṃ yad api padasthaṃ yad apy asādhyam aparinirvāṇadharmakānāṃ tad api prakṛtyā balavat |kṣetrato ’pi cittābhisaṃskārato ’pi balavat karma veditavyam |api khalu navabhir ākārair balavat karma veditavyam | kṣetrato vastutaḥ svabhāvata āśrayato manasikārata āśayataḥ sahāyato bahulīkārato bāhujanyatataś ca ||etadviparyayeṇa durbalaṃ karmayad uktaṃ bhagavatā | ya evaṃ vaded, yathā yathāyaṃ puruṣapudgalaḥ karma karoty upacinoti tathā tathā vipākaṃ pratisaṃvedayata ity, evaṃ sati brahmacaryavāso na bhavaty avakāśaś ca na prajñāyate samyagduḥkhakṣayāya duḥkhasyāntakriyāyai |
yas tv evaṃ vaded yathā yathā vedanīyaṃ ayaṃ puruṣapudgalo karma karoty upacinoti tathā tathā vedanīyaṃ vipākaṃ pratisaṃvedayata ity, evaṃ sati brahmacaryavaso bhavati, avakāśaś ca prajñāyate samyag duḥkhakṣayāya duḥkhasyāntakriyāyā iti, tatra ko ’bhisaṃdhiḥ |atra bhagavatā sukhasahagatasya karmaṇaḥ sukhasahagato vipāko pratiṣiddhaḥ |evaṃ duḥkhasahagatasya duḥkhasahagataḥ | aduḥkhāsukhasahagatasya aduḥkhāsukhasahagataḥ |sukhasahagatasya punaḥ sukhavedanīyasya sukho vipāko ’nujñātaḥ |duḥkhavedanīyasya duḥkhaḥ |aduḥkhāsukhavedanīyasya aduḥkhāsukhaḥ |duḥkhasahagatasya sukhavedanīyasya sukho vipāko ’nujñāyataḥ |duḥkhavedanīyaya duḥkhaḥ |aduḥkhāsukhavedanīyasya aduḥkhāsukhaḥ |aduḥkhāsukhasahagatasya sukhavedanīyasya sukho vipāko ’nujñātaḥduḥkhavedanīyasya duḥkhaḥ,aduḥkhāsukhavedanīyasya aduḥkhāsukhaḥ,ayam atrābhisaṃdhiḥ |karmaprabhedas saṃvarakarmāsaṃvarakarma naivasaṃvara nāsaṃvarakarma ca |saṃvarakarma katamat | prātimokṣasaṃvarasaṃgṛhītaṃ dhyānasaṃvarasaṃgṛhītaṃ anāsravasaṃvarasaṃgṛhītaṃ ca |prātimokṣasaṃvarasaṃgṛhītaṃ karma katamat | aṣṭau nikāyāḥ | bhikṣusaṃvaro bhikṣuṇīsaṃvaraḥ śikṣamāṇāsaṃvaraḥ śrāmaṇerasaṃvaraḥ śrāmaṇerīsaṃvara upāsakasaṃvara upāsikāsaṃvara upavāsasaṃvaraś ca ||
kīdṛśaṃ pudgalam adhikṛtya pravrajitasaṃvaro vyavasthāpitaḥ | duścaritavivekacaritaṃ kāmavivekacaritaṃ ca |kīdṛśaṃ pudgalam adhikṛtya upāsakopāsikāsaṃvaro vyavasthāpitaḥ | duścaritavivekacaritam na tu kāmavivekacaritam ||kīdṛśaṃ pudgalam adhikṛtyopavāsasaṃvaro vyavasthāpitaḥ | naiva duścaritavivekacaritaṃ na kāmavivekacaritam |upāsakaśikṣāpadaikadeśe śikṣamāṇaḥ kim upāsakasaṃvarasamanvāgato vaktavya āhosvid asamanvāgato vaktavyaḥ |samanvāgato vaktavyaḥ | duḥśīlo ’pi vaktavyaḥ |kiṃ ṣaṇḍhapaṇḍakānām upāsakasaṃvarapratiṣedhaḥ na vopāsakasaṃvarapratiṣedhaḥ | nopāsakasaṃvarapratiṣedhaḥ | upāsakatvapratiṣedhas tu | bhikṣubhikṣūṇīpakṣopāsanāyogyatvād |pañca paṇḍakāḥ | jātipaṇḍaka īṛṣyāpaṇḍakaḥ pakṣapaṇḍakaḥ āsekyapaṇḍakaḥ āpatpaṇḍakaś ca ||dhyānasaṃvaraḥ katamaḥ | dauḥśīlyasamutthāpakānāṃ kleśānāṃ bījopaghāte sati kāmebhyo vītarāgasya yā viratiḥ |prathamadhyānavītarāgasya dvitīyadhyānavītarāgasya tṛtīyadhyānavītarāgasya yā viratiḥ |anāsravasaṃvaraḥ katamaḥ | dṛṣṭasatyasyānāsravamanaskāreṇa yā viratiḥ |asaṃvaraḥ katamat | āsaṃvarikānām aurabhrikakaukkuṭikaśaukarikaśākuntikamātsikā mṛgalubdhakaśaśavāgurikacauravadhyaghātakanāgabandhakanāgamaṇḍalikabandhanapālakāsūcakakāraṇākārapakāṇām yo ’bhijanmato vā tatkarmasamādānato vā tatkarmādhyācāraniścayaḥ |naiva saṃvaro nāsaṃvaraḥ katamaḥ | naivasaṃvaranāsaṃvarikasya yat kuśalāluśalaṃ karma |sukhavedanīyaṃ karma katamat | yat kāmadhātutridhyānakuśalaṃ ||duḥkhavedanīyaṃ karma katamat | yad akuśalaṃ ||aduḥkhāsukhavedanīyaṃ karma katamat | tṛtīyadhyānād ūrdhvaṃ yat kuśalaṃ ||
dṛṣṭadharmavedanīyaṃ karma katamat | dṛṣte dharme yadvipāko vipacyate | tadyathā maitrīsamādher vyutthitasyānugrahopaghātamayam |yathā maitrīsamādhes tathā araṇasamādher nirodhasamāpatteḥ srotāpāttiphalād arhattvaphalāc ca vyutthitasya buddhapramukhasya ca bhikṣusaṅghasya | yad vā tīvratarāśayaprayogeṇa kuśalākuśalaṃ samācarati ||upapadyavedanīyaṃ karma katamat | saṃparāya eva yadvipāko vipacyate | tadyathā pañcānantaryāṇi karmāṇi | anyad vā punar kuśalākuśalaṃ |aparaparyāyavedanīyaṃ karma katamat | tasmāt pareṇa yadvipāko vipacyate |
kṛṣṇaṃ kṛṣṇavipākaṃ karma katamat | yad akuśalam ||śuklaṃ śuklavipākaṃ karma katamat | traidhātukaṃ kuśalam ||kṛṣṇaśuklaṃ kṛṣṇaśuklavipākaṃ karma katamat | yat kāmapratisaṃyuktaṃ vyāmiśram | āśayataḥ kṛṣṇam prayogataḥ śuklaṃ | prayogato vā kṛṣṇam āśayataḥ śuklam ||akṛṣṇaśuklāvipākaṃ karma karmakṣayāya saṃvartate katamat | prayogānantaryamārgeṣv anāsravaṃ karma |dānakarma katamat | tan nidānataḥ samutthānato ’dhiṣṭhānataḥ svabhāvataś ca veditavyam |nidānam alobho ’dveṣo ’mohaś ca |samutthānaṃ tadsahagatā cetanā |adhiṣṭhānaṃ deyaṃ vastu |svabhāvo tyāge kāyavākkarma ||kathaṃ dānasaṃpat | abhīkṣṇadānato ’pakṣapātadānata icchāparipūraṇadānataś ca |api khalu aniśritadānato viśadadānataḥ pramuditadānato ’bhīkṣṇadānataḥ pātradānataḥ parigrahāgantukasaṃvibhāgadānataś ca dānasaṃpad veditvyā |kathaṃ deyasaṃpadā veditavyā | anabhidrugdhadeyavastutām aparāpahṛtadeyavastutām akuthitavimaladeyavastutāṃ kalpikadeyavastutāṃ dharmārjitadeyavastutāṃ copādāya |
kathaṃ śīlavān bhavati | samādattaśīlānurakṣaṇatām upādāya |kathaṃ prātimokṣasaṃvarasaṃvṛto bhavati | nairyāṇikaśīlatām upādāya |katham ācāragocarasaṃpanno bhavati | avigarhitaśīlatvām upādāya |katham anumātreṣv avadyeṣu bhayadarśī bhavati | tīvragauravaśikṣaṇaśīlatām upādāya |katham samādāya śikṣate śikṣāpadeṣu | paripūrṇaśikṣāśikṣaṇaśīlatām upādāya |
katham kāyena vācā saṃvṛto bhavati | saṃprajanyaparigṛhītatvāt ||kathaṃ kāyavāksaṃpattyā saṃpanno bhavati | āpattyanadhyāpannatayā |katham pariśuddhakāyavāksamudācāro bhavati | avipratisārādikrameṇa samādhisaṃniśrayatayā |kathaṃ kāyavāksamudācāraḥ kuśalo bhavati | kliṣṭavitarkāvyavakīrṇatayā |katham anavadyakāyavāksamudācāro bhavati | praṇidhāyabrahmacaryavāsavivarjitatayā |katham avyābadhyakāyavāksamudācāro bhavati | pareṣām aparapaṃsanasukhasaṃvāsanatayā |katham ānulomikakāyavāksamudācāro bhavati | nirvāṇānuprāptyanukūlatayā |katham ānucchavikakāyavāksamudācāro bhavati | praticchannakalyāṇavivṛtapāpatayā |katham aupayikakāyavāksamudācāro bhavati | sabrahmacāryupagrahaṇaśīlatayā |katham pratirūpakāyavāksamudācāro bhavati | guruṣu gurusthānīyeṣu ca nihatamānatayā |katham pradakṣiṇakāyavāksamudācāro bhavati | avadāde pradakṣiṇagrāhitayā |katham ataptakāyavāksamudācāro bhavati/ kaṣṭatapolūhādhimuktivivarjitatayā/katham ananutāpyakāyavāksamudācāro bhavati | samutsṛṣṭabhogakarmāntāvipratisāritaḥ |katham avipratisārakāyavāksamudācāro bhavati | alpamātreṇāsaṃtuṣṭasyāvipratisāritayā |yad uktaṃ bhagavatā karmasvakāḥ ime sattvāḥ karmadāyādāḥ karmayonīyāḥ karmapratisaraṇāḥ | karma sattvān vibhajati uccanīcatāyāṃ hīnapraṇītāyāṃ ca |
tatra kathaṃ karmasvakāḥ | svayaṃkṛtakarmavipākapratisaṃvedanatām upādāya |kathaṃ karmadāyādāḥ | tasyāṃ svayaṃkṛtavipākapratisaṃvedanāyāṃ kuśalākuśalānāṃ karmaṇām anyonyadāyādatām upādāya |kathaṃ karmayonīyāḥ | sattvānām ahetuviṣamahetuvarjitakarmayonisaṃbhavatām upādāya |kathaṃ karmapratisaraṇāḥ | karmabandhanavimokṣaṇapratipakṣakarmapratisaraṇatvāt |uccanīcāḥ sattvāḥ katame | sugatidurgatyor pratilabdhātmabhāvāḥ |hīnapraṇītāḥ katame | ta eva doṣasamanvāgatā guṇasamanvāgatāś ca |
yad uktam acintyaḥ sattvānāṃ karmavipāka iti | tatra kathaṃ karmavipākaś cintyaḥ | katham acintyaḥ |kuśalasya karmaṇo iṣṭo vipāko devamanuṣyeṣu cintyaḥ |akuśalasya karmaṇo ’niṣṭo vipāko narakatiryakpreteṣv āpāyadurgativinipāteṣv iti cintyaḥ |anena karmaṇā sattvānām ātmabhāvavaicitryam ity ayam acintyaḥ ||tad eva kuśalākuśalaṃ karma sthānavastuhetuvipākaprabhedair acintyam |bāhyabhāvavaicitryābhinirvartakaṃ karmācintyam |maṇimantrauṣadhimuṣṭiyogapratisaṃyuktaṃ karmācintyam |sarvaṃ yogināṃ prabhāvakarmācintyam |bodhisattvānāṃ vaśitākarmācintyam | tadyathāāyurvaśitayā cittavaśitayā pariṣkāravaśitayā karmavaśitayopapattivaśitayādhimuktivaśitayā praṇidhānavaśitayā rddhivaśitayā jñānavaśitayā dharmavaśitayā |sarvabuddhānāṃ buddhakṛtyānuṣṭhānakarmācintyam |